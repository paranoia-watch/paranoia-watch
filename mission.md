
Het actuele dreigingsniveau van de NCTV (Nationaal Coördinator Terrorisme en Veiligheid) is al meer dan een jaar substantieel. Dat wil zeggen dat de kans op een aanslag in Nederland zeer reëel is. De recente aanslagen in Frankrijk bevestigen dit risico. Op momenten dat onze vrije wereld in het hart wordt geraakt worden we overspoeld door krantenkoppen, journaals en talkshows. Het belang van goede nieuwsvoorziening is cruciaal, maar een overdaad is gevaarlijk. Gevaarlijk vanwege de paniek die deze massale aandacht genereert. Want is dit niet precies wat terroristen beogen? Is het niet juist de overvloed aan aandacht, aan krantenkoppen, journaals en tweets die ons angst aanjaagt en daarmee de terrorist machtig maakt? Omdat de daadwerkelijke kracht die zij kunnen ontplooien beperkt is, proberen terroristen een 'theater van angst' te creëren, zo stelt terrorisme onderzoeker Beatrice de Graaf terecht. Overheden staan voor een duivels dilemma: terughoudend optreden leidt tot grote angst onder de bevolking, terwijl keihard optreden het 'gelijk' van de terroristen bevestigt. Terreurdaden bedreigen onze samenlevingen. De angst voor terreur des te meer. Het bestrijden van die angst is vooralsnog voorbehouden aan overheden. Maar overheden zijn ongeschikt om deze angst te bestrijden, zij moeten kiezen uit twee kwaden. Zowel terughoudend optreden als keihard reageren speelt de terrorist in de kaart. Tegelijkertijd is de informatievoorziening van overheden niet transparant.
Maatschappelijke angst wordt sterk geëxploiteerd door commercieel partijen. De wapen- en veiligheidsindustrie verdienen miljarden. Wij denken dat dit zelfde marktdenken nodig  is om een tegenwicht te bieden aan deze exploitanten van angst. Op die manier creëren we een financiële prikkel voor het bestrijden van angst en kunnen bedrijven en burgers  daarin participeren. Dat doen we niet als semi-overheid instelling, stichting of NGO maar als een bedrijf met winstoogmerk, een markt aanborend die nog niet bestaat. Onze BV, Paranoia.Watch heeft als missie “Het bedenken, produceren, vermarkten en verkopen van producten die maatschappelijke paranoia verminderen.”
